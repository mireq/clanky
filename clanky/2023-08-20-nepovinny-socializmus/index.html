<!DOCTYPE html>
<html>
<head>
	<title>Nepovinný socializmus</title>
	<meta charset="utf-8" />
	<link href="../../../common/style.css" rel="stylesheet" />
</head>
<body>
<article data-title-image="img/title_image.jpg">

<header>
	<h1>Nepovinný socializmus</h1>

	<p>Takto pred voľbami opäť premýšľam nad politikou. Tentoraz má moje zamyslenie formu myšlienkového experimentu typu čoby-keby. Čo by sa stalo, ak by náš sociálny systém mal parametre komerčného poistenia?</p>
</header>

<p>Pred voľbami sľubujú politici často rôzne „sociálne balíčky“,  ktoré sú financované akoby z ničoho. V skutočnosti ich samozrejme každý pracujúci človek nejakým spôsobom zaplatí.</p>

<p>Dlhodobo sa snažím voliť strany, ktoré takéto „rozdávanie“ nepodporujú, ale v každých voľbách sú absolútne prevalcované ľavicovými stranami. Dokonca si momentálne ani neviem spomenúť na jedinú skutočnú pravicovú stranu. Aj taká saska mi pripadá skôr stredoľavá než pravicová, ako sa profilujú.</p>

<h2>Skutočná cena balíčkov</h2>

<p>Každý, kto uzatváral dobrovoľné komerčné poistenie zažil, že si mohol vybrať voči čomu je poistený, na akú sumu a na základe toho mu bola vypočítaná výška poistného. Poisťovne sú komerčné subjekty a preto sa snažia nalákať klientov na čo najvyššie poistné plnenie pri čo najnižšej cene poistenia. Aby to mohli dosiahnuť, musia si viesť presné štatistiky a poznať, za ktorú udalosť utratia koľko peňazí pri akej pravdepodobnosti. Nakoniec teda platí, že za to, čo je menej pravdepodobné sa obyčajne platí menej aj keď poistné krytie je vysoké. Na druhej strane tam, kde sa očakáva vysoká pravdepodobnosť bude poplatok vyšší.</p>

<p>Zamyslime sa teraz nad sociálnymi balíčkami. Tie sa snažia byť čo najširšie a preto by boli na cene komerčného poistenia najdrahšie.</p>

<p>Teraz si predstavme svet, kde sú tieto „sociálne balíčky“ ponúkané štátom ako voliteľné pripoistenie v produkte zvanom „balíček prekvapení“. Boli by v tom zahrnuté všetky možné dávky ako 200€ na dieťa, prídavky, rodičovské príspevky, štátny dôchodok, 500€ za voľby atď. Celé by to stálo len smiešnych 500 € mesačne a to sa vyplatí.</p>

<p>Vážne by som bol zvedavý, či by v tejto situácii Slováci tak ochotne chceli rôzne sociálne dávky, balíčky, výhody, prekvapenia. Bol by som zvedavý, či všetci tí, ktorí chcú využívať „balíček prekvapení“ sú aj ochotní si ho financovať.</p>

<h2>Vidieť, koľko ma reálne štát stojí</h2>

<p>Ak by som mal možnosť niečo okamžite zmeniť v tomto štáte, bolo by to zavedenie superhrubej mzdy. Táto malá zmena by sa nijakým spôsobom neprejavila na čistom príjme, ale každý zamestnanec by automaticky videl, aké obrovské množstvo peňazí tečie do štátu. Mať mzdu rozdelenú na niečo, čo akože platí zamestnávateľ a niečo akože zamestnanec je absolútny nezmysel, keď sú to všetko v konečnom dôsledku peniaze, ktoré by nebyť štátu mohol dostať zamestnanec.</p>

<p>Celkové stransparentnenie toho, čo reálne platím a čo reálne za to dostanem by malo byť jedným z cieľov akejkoľvek nepopulistickej vlády.</p>

<h2>Ako by som si predstavoval fungovanie</h2>

<p>Samotné vystúpenie si predstavujem ako jednorázovú operáciu, ktorú nie je možné vrátiť. Jednoducho nechceš to? Ok, ale nečakaj od štátu žiadne <em>dávky</em>.</p>

<p>Čitatelia by teraz mohli nadobudnúť dojem, že som za úplné zrušenie platieb štátu. Samozrejme nič také nechcem, takže stále by človek musel platiť dane a odvody, z ktorých by sa financovala polícia, súdy, armáda, ale aj zdravotníctvo a niečo, čo by som nazval ako „solidárny fond“. Kým rôzne dávky, by som dal voliteľné (tam je vysoká pravdepodobnosť, že ich bude človek poberať), poistenie voči neočakávaným udalostiam by som ponechal povinné. Ak sa niekomu napríklad narodí postihnuté dieťa, alebo sa mu stane niečo iné, čo sám nezavinil, mal by mať ochranu z fondu solidarity. Poplatok by však bol výrazne nižší než poplatok za „balíček prekvapení“.</p>

<p>Koncept vlastnej zodpovednosti je teoreticky aplikovateľný aj na zdravotné poistenie. V praxi by som asi nechcel zachádzať do sledovania zdravotného životného štýlu a znižovania poplatkov tým, ktorí sa napríklad viacej hýbu, alebo nefajčia.</p>

<p>Všetky očakávané sociálne dávky by boli financované len z „balíčka prekvapení“. Žiadne uberanie samosprávam, žiadne škrtenie školstva. Ak by strana chcela niečo navyše, niekde by musela ubrať, alebo zvýšiť poplatok tým, ktorí chcú využívať výhody.</p>

<p>Samotné dávky by sa skladali z fixnej časti, ktorá je vyplácaná každému v rovnakej výške a variabilnej časti vypočítanej na základ príjmu. Preto by poberateľ platil poplatky vo výške pevného paušálu + čiastku vypočítanú z príjmu.</p>

<p> </p>

<p>Pri takomto nastavení by som si vedel predstaviť konečne predstaviť voľby, v ktorých by som vyberal podľa skutočného programu a nie podľa toho, kto mi sľúbi menej vecí „zadarmo“.</p>

</article>
<script src="../../../common/script.js"></script>
</body>
</html>
