<!DOCTYPE html>
<html>
<head>
	<title>Prečo nemám rád Ameriku</title>
	<meta charset="utf-8" />
	<link href="../../../common/style.css" rel="stylesheet" />
</head>
<body>
<article>

<header>
	<h1>Prečo nemám rád Ameriku</h1>

	<p>Môj dnešný blog bude neobvykle politický. Nezvyknem o svojich politických názoroch písať verejne aj keď o politiku sa zaujímam a s ľuďmi bežne hovorím. Dnes teda urobím malú výnimku.</p>
</header>

<p>Vždy som bol proti vojne a vždy som preferoval mierové riešenie. Ak by bol výber na mne, vždy som preferoval peniaze vynaložené na vedu než do zbrojenia (aj keď niekedy sa to do istej miery prekrýva).</p>

<p>Prvý väčší konflikt vyvolaný Amerikou, ktorý som bol schopný vnímať už racionálne bola vojna v Iraku.</p>

<h2>Vojna v Iraku</h2>

<p>Z Amerických vojnových excesov poznám najlepšie inváziu američanov v Iraku, ktorá sa začala v roku 2003. V dobe som vojnu vnímal ako nepodloženú inváziu USA do krajiny, v ktorej vládne diktátor. Vraj zbrane hromadného ničenia … Aby som bol úplne férový tak <a href="https://www.un.org/Depts/unmovic/documents/S-2003-580.pdf">niečo sa aj našlo</a>, ale bolo to minimálne množstvo.</p>

<p>Okrem toho, že vojna sa začala z vymyslených dôvodov, bola aj neuveriteľne krvavá a sprevádzaná <a href="https://en.wikipedia.org/wiki/United_States_war_crimes#Iraq_War">vojnovými zločinmi</a>.</p>

<p>Odhad počtu obetí sa pohybuje medzi 151 000 a 1 033 000. Keď si pozerám spôsob zberu údajov jednotlivých štúdií, domnievam sa, že správne číslo bude skôr bližšie k spodnému odhadu. Napriek tomu ide o šialené číslo.</p>

<p>Mohol by som tu dať dlhý zoznam ďalších vojen, do ktorých sa zapojili američania, ale hrabať sa neobmedzene v minulosti nie je účelom tohto článku.</p>

<h2>Čo rusi?</h2>

<p>K Rusku som mal dlhodobo pozitívny vzťah. K zmene môjho názoru dochádzalo postupne, keď som na rôznych projektoch musel spolupracovať aj s príslušníkmi tohto národa. Nechcem generalizovať, ale moje skúsenosti sú veľmi nepríjemné, či už ide o aroganciu, neochotu s čímkoľvek pomôcť, alebo vyslovene páchanie zločinov.</p>

<p>Rusi majú samozrejme aj svoje vlastné vojnové excesy. Zoznam by bol prekvapujúco podobný tomu americkému. Z takých posledných významnejších vojen by som mohol napríklad spomenúť Čečensko (1999), čo je približne to isté obdobie ako Irak.</p>

<p>Odhadovaný počet civilných obetí tejto vojny je medzi 25 000 a 200 000. <a href="https://web.archive.org/web/20070821154629/http://www.hrvc.net/htmls/references.htm">Human rights report</a> uvádza napríklad 150 000 - 200 000.</p>

<p>Máme tu teda 2 vojny s aspoň rádovo podobným počtom obetí. Tá americká bola v médiách perfektne pokrytá, bola po celú dobu kritizovaná, údaje o mŕtvych zbieralo niekoľko organizácií nezávisle na sebe. Tú druhú si média takmer nevšimli. Proti jednej som aktívne bojoval, o druhej som nemal moc informácií.</p>

<h2>Ukrajina</h2>

<p>Môj názor na Ukrajinu bol … viac-menej neutrálny. Jednoducho nezaujímavá extrémne skorumpovaná krajina na východe. Krajina v ktorej prekvitá zločin, najmä IT kriminalita, napríklad kartári v Odese.</p>

<p>Priznám sa, že Ukrajinu som viacej začal vnímať až po euromajdane. Uznávam, že prevrat, ktorý tam nastal nie je z právneho hľadiska v poriadku. Na druhej strane sa viem vžiť do situácie ľudí, ktorí sa chcú zbaviť skorumpovanej vlády kvôli vidine lepšieho života.</p>

<p>Udalosti, ktoré nasledovali potom sú pre mňa nepochopiteľné. Došlo síce k prevratu, ale nasledovať mali normálne nezmanipulované voľby. Namiesto slobodných volieb došlo na východe k obsadeniu kľúčových bodov proruskými „separatistami“ (od slova oddeliť sa … je možné označiť takto niekoho, kto sa chce pripojiť k inej krajine?). Nasledovala anexia Krymu a postupné utlmenie bojov až do roku 2022, kedy Rusko brutálne a bezdôvodne napadlo svojho suseda.</p>

<h2>Čo teraz?</h2>

<p>Ja si želám <strong>trvalo udržateľný</strong> mier. Stále som pacifista a stále chcem dávať financie radšej na vedu než na zbrojenie. Skutočnou otázkou je - ako to dosiahnuť?</p>

<h2>Kvôli čomu vznikol súčasný konflikt</h2>

<p>Imperiálne chúťky Ruska.</p>

<p>Nie som politik, nepotrebujem robiť hmlu kvôli voličom, takže to píšem rovno bez omáčky.</p>

<p><strong>Ale celý čas nikto neregistroval genocídu <a href="https://twitter.com/wartranslated/status/1579809855380291584">mierumilovných občanov</a> na Donbase</strong></p>

<p>Konflikt zo začiatku sprevádzali tuhé boje s veľkým počtom obetí. V prvom roku to bolo až 2 084 civilných obetí na oboch stranách konfliktu. Ďalší rok to bolo 955 a ďalší 112. V posledných 2 rokoch išlo o 26 a 25 obetí. V poslednom roku z toho bolo viac než 50% v dôsledku výbuchu míny. Podrobný report je <a href="https://ukraine.un.org/sites/default/files/2022-02/Conflict-related%20civilian%20casualties%20as%20of%2031%20December%202021%20%28rev%2027%20January%202022%29%20corr%20EN_0.pdf">dostupný online</a>.</p>

<p>Takže Rusko bolo v kóme od roku 2014 a prebralo sa v roku 2022 keď si zrazu všimlo niekoľko ľudí zabitých starými mínami? No asi nie.</p>

<p><strong>Ale biologické laboratória</strong></p>

<p>Niektoré Ukrajinské biologické laboratória sú financované z USA. To isté sa deje aj u nás. Znamená to, že Rusko má právo nás napadnúť?</p>

<p><strong>Ale utláčanie rusky hovoriacich občanov</strong></p>

<p>Pamätá si niekto časy keď sme mali vo vláde Slotu? Toho ožrana, ktorý zakazoval dvojjazyčné tabule a chcel ísť „Do tankoch na Budapešť“? Znamená to, že Maďari mali právo nás napadnúť? Mimochodom ukrajinský a ruský jazyk sú si dostatočne podobné, aby v prípade výučby v ukrajinčine nevznikla jazyková bariéra. Ak by to boli výrazne odlišné jazyky, mohol by to byť problém, ale takto …</p>

<p><strong>Ale tam majú neonacistov</strong></p>

<p>My ich máme pomerne veľa v parlamente. Znamená to, že nás Rusko môže napadnúť?</p>

<p>Nie, nebudem popierať, že veľká časť pluku azov sú neonacisti. Malo by ísť o 10-20%, kvôli čomu ich američania odmietali trénovať.</p>

<p>Neviem koľko krát som počul argument, že Američania podporujú neonacistov. No neviem, zatiaľ som okrem zmanipulovanej fotky so vlajkou nato a svastikou nenašiel žiaden skutočný dôkaz o systematickej podpore neonacistouv zo strany NATO.</p>

<h2>Hlavne nastoliť mier</h2>

<p>Neviem prečo ľudia reagujú pozitívne na sladké rečičky o mieri. V tejto časti rozoberiem istého proroka, ktorý 15. februára na svojom facebooku napísal:</p>

<blockquote>žiadna vojna nebude, títo vojnoví štváči sú schopní vyhlásiť to za svoje víťazstvo a vyhovárať sa, že invázia sa neuskutoční, lebo v tom Rusku zabránili oni!</blockquote>

<p>Áno, ide o Eda Chmelára. Kedysi pomerne príčetného politológa, ktorý sa postupne zmenil na ruského propagandistu.</p>

<p>Z jeho facebooku ďalej vyberám napríklad:</p>

<blockquote>aby Západ stál za všetkými legitímnymi požiadavkami Ukrajiny, týkajúcimi sa bezpečnosti a zachovania <strong>územnej celistvosti</strong></blockquote>

<p>Územnej celistvosti … no dobre, urobím malú odbočku a za chvíľku sa k nej vrátim.</p>

<p>Pozrime, čo hovoril Putin v <a href="https://www.youtube.com/watch?v=uoMUkDDILcs">roku 2008</a>. Takže Krym patrí Ukrajine a oni nemajú žiadne územné spory.</p>

<p>V roku 2014 to už <a href="https://www.youtube.com/watch?v=l10BsQzOGKM">zrazu neplatilo</a>. Zároveň pri cermoniále uistil Ukrajinu, že nebude požadovať ďalšie územia.</p>

<p>V roku 2022 si zase na základe z brucha vymyslených čísel v zmanipulovanom prieskume mienky medzi vybranou skupinou obyvateľov pričlenil (aspoň na papieri) veľkú časť Ukrajiny vrátane oblastí, ktoré nie sú pod Ruskou kontrolou. Ak by mal niekto pochybnosti o zmanipulovanom prieskume, potom <a href="http://web.archive.org/web/20220929201343/https://tass.com/world/1514343">tu je oficiálna správa pri akože 56.85% sčíaní</a>, kde je neplatných hlasov 4.75 %. V <a href="http://web.archive.org/web/20221005052914/https://tass.com/world/1514377">konečnom sčítaní</a> je neplatných hlasov 0.26%. Aj keby v tých zvyšných hlasoch nebol žiaden neplatný, muselo by ich byť celkovo okolo 2.5%.</p>

<p>Pri týchto faktoch si Edo predstavuje mierové rokovania s územnou celistvosťou Ukrajiny. A ja sa pýtam ako? Ako? AKO???</p>

<p>Vážne si niekto myslí, že teraz si sadnú ukrajinci a rusi z jeden stôl, ukrajinci povedia „Dajte nám späť územia.“ a rusi povedia „Dobre.“ a odídu? Aký hlúpy musí byť človek, aby si myslel, že to takto bude fungovať?</p>

<p>Ok, povedzme, že Edo premýšľa kreatívne a pod územnou celistvosťou si predstavuje iba to územie, ktoré aktuálne ovládajú ukrajinci. Pripusťme túto možnosť a povedzme, že by dohoda znela: Rusko si nechá čo dobilo a vzdá sa toho, čo si papierovo pripísali a neovládajú to. Vie si niekto predstaviť, že sa Rusko dobrovoľne vzdá území, ktoré považuje za vlastné?</p>

<p>Ok, povedzme, že dohoda bude znieť, že Rusi si nechajú všetko, čo <strong>dnes</strong> považujú za svoje. Dnes toto, o mesiac tamto a ešte tamto a ešte tamto. Bude to trvalo udržateľný mier?</p>

<p>Keď Putin po pričlenení Krymu hovoril, že na viacej území si nebude nárokovať, bol som ochotný tomu veriť. Chcel som tomu veriť. Bol som ochotný akceptovať, že Kyrm je Rusko. Lenže potom prišlo to, čomu som nechcel ani ja sám veriť. Nie, nevyjadroval som sa verejne ako Eduard Chmelár, ale tiež som si myslel, že vojna nebude. Považoval som to za nejakú spravodajskú hru s cieľom odstrašiť rusov. Moja chyba.</p>

<h2>Trvalý mier</h2>

<p>Kto sa dostal sem asi už chápe, že ja osobne si neviem predstaviť mier, ktorý by bol založený na vzdávaní sa územia agresorovi. S agresorom, ktorý každých pár rokov tvrdí niečo iné sa nedajú dohodnúť pevné pravidlá.</p>

<p>Rusko nechce mier. Môžme sa hádzať o zem, môžme búchať hlavu o stenu, ale túto skutočnosť nezmeníme. Keby Rusko chcelo mier, dalo by svoje požiadavky na stôl a možno by pohrozilo vojnou ak nebudú splnené. Namiesto toho 2 dni pred vojnou vyhlasovali, že Ukrajinu rozhodne nenapadnú. Takto sa nespráva niekto, kto je ochotný vyjednávať.</p>

<p>Na základe týchto skutočností vidím jedinú možnosť ako nastoliť mier a to vykopať rusov za svoje hranice a opevniť východnú hranicu tak, aby ich už nikdy nenapadlo zaútočiť. Žiaľ. Veľmi by som si želal, aby existovalo riešenie bez toľkých obetí, ale s imperiálnymi chúťkami Ruska to nebude možné.</p>

<p>Za najrýchlejšiu cestu nastolenia mieru považujem dodávky účinných zbraní, ktorými sa Ukrajina dokáže ubrániť pred agresorom. Svoj postoj k Amerike som síce nezmenil, ale v tomto konkrétnom konflikte som na ich strane. Ide tu o veľa ja pre nás. Ide o to, že ak padne Ukrajina bude to znamenať výrazné navýšenie rozpočtu na zbrojenie u nás. Keď padne Ukrajina, bude to znamenať precedens, že silnejší môže len tak beztrestne napadnúť slabšieho a zobrať si jeho územie. Bude to znamenať veľké nebezpečenstvo pre ďalšie krajiny vrátane nás.</p>

<p>Neželám si vojnu, ale prajem si čo najrýchlejšie ukončenie, po ktorom bude nasledovať trvalý mier. Nechcem rýchle podpísanie dohody a vojnu o 2 roky keď sa Rusko spamätá.</p>

</article>
<script src="../../../common/script.js"></script>
</body>
</html>
