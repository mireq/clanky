<!DOCTYPE html>
<html>
<head>
	<title>Trable s klávesnicami</title>
	<meta charset="utf-8" />
	<link href="../../../common/style.css" rel="stylesheet" />
</head>
<body>
<article data-title-image="img/title_image.jpg">

<header>
	<h1>Trable s klávesnicami</h1>

	<p>Po fiasku s reklamáciou klávesnice na Thinkpade som sa rozhodol problém vyriešiť vlastným spôsobom. Teda troma spôsobmi. Naraz.</p>
</header>

<p>V <a href="https://linuxos.sk/blog/mirecove-dristy/detail/skusenost-s-reklamaciou-klavesnice-na-lenovo-/">predchádzajúcom blogu</a> som opisoval svoje skúsenosti s reklamáciou klávesnice na svojom Lenovo Thinkpad-e P14s gen 2. Nakoniec som sa rozhodol riešiť to naraz 3 rôznymi nákupmi:</p>

<ul>
	<li>Novej klávesy</li>
	<li>Novej náhradnej klávesnice</li>
	<li>Externej klávesnice na dočasné používanie</li>
</ul>

<h2>Výmena jedinej klávesy</h2>

<p>Novú klávesu som našiel v obchode <a href="https://laptopkey.com/">laptopkey.com</a>.</p>

<figure>
	<a href="img/laptopkey.jpg"><img src="img/laptopkey.jpg" alt="Zásielka z laptopkey.com" /></a>
	<figcaption>Obrázok <counter></counter>: Zásielka z laptopkey.com</figcaption>
</figure>

<p>Klávesa v cene asi 12€ aj s poštovným mi prišla cca 3 týždne po objednaní. Zabalená bola len v štandardnej obálke v malom plastovom vrecúšku vo vnútri. Žiaden bublinkový obal.</p>

<p>Model klávesy nezodpovedal úplne môjmu modelu. Povrch klávesy bol trocha drsnejší a spodná strana bola čierna namiesto bielej. Aj písmo potlače je trochu iné. Rozmery však sedia a mechanizmus zavesenia je rovnaký.</p>

<p>Pôvodne som chcel nahrať video z inštalácie, ale nakoniec som nahral len odstránenie starého zavesenia.</p>

<p>Inštruktážne videá ukazujú, ako sa najskôr zacvakne zavesenie do notebooku a potom sa naň zacvakne klávesa. Mne však prišla klávesa už so zacvaknutým zavesením a keďže viem, aký krehký je mechanizmus, nechcel som to rozoberať. Skúsil som teda len priložiť spodnú hranu klávesy na kovové držiaky na notebooku a klávesa krásne zacvakla a už nešla odstrániť. Tak som zacvakol nakoniec aj vrch, ale žiaľ nemal som zapnuté nahrávanie.</p>

<figure>
	<a href="https://www.youtube.com/watch?v=MsAPwwjo9zg" target="_blank"><img src="//img.youtube.com/vi/MsAPwwjo9zg/maxresdefault.jpg" alt="Odstránenie starého zavesenia klávesy" /></a>
	<figcaption>Video <counter name="video"></counter>: Odstránenie starého zavesenia klávesy</figcaption>
</figure>

<h2>Výmena celej klávesnice</h2>

<p>Keďže som chcel mať problém čo najskôr vyriešený a nechcel som riskovať niečo typu klávesa zostala na colnici … tak som zároveň objednal aj novú klávesnicu. Konkrétne som na e-bayi z Litvy objednal model <code>5N20V43795</code> za 37 €. Moja chyba.</p>

<p>Tento model som si vybral, pretože presne zodpovedá modelu klávesnice, ktorý som mal na notebooku. Klávesnicu vyrába spoločnosť Chicony, čo je asi najhorší výrobca klávesníc široko-ďaleko. Máloktorý výrobca vie vyrobiť klávesnicu, z ktorej odpadávajú klávesy pri bežnom šetrnom používaní. Existuje aj možnosť objednať si lepšiu klávesnicu od spoločnosti Lite-On. Lenovo má totiž 3 výrobcov, aj keď Lite-On je len záložný v prípade výpadku Chicony. Reálne to znamená, že pri nákupe aj prémiového Thinkpadu je takmer 100% šanca, že bude mať klávesnicu Chicony.</p>

<p>Pri nákupe Lite-On budeme potrebovať najskôr modelové číslo klávesnice. To sa dá zistiť na stránke <a href="https://pcsupport.lenovo.com/us/en">pcsupport.lenovo.com</a>. Začneme zadaním modelu notebooku do vyhľadávacieho políčka.</p>

<figure>
	<a href="img/lenovo_model.png"><img src="img/lenovo_model.png" alt="Výber modelu" /></a>
	<figcaption>Obrázok <counter></counter>: Výber modelu</figcaption>
</figure>

<p>Následne sa cez menu parts / machine type / select comodity / keyboards internal viem dostať k zoznamu kompatibilných klávesníc. V exportovanom súbore si viem ľahko nájsť požadovaný model. Ak chcem napríklad Lite-On hľadám LTN. Ak chcem čiernu, hľadám BK. Ak chcem s podsvietením, hľadám BL. Ak chcem s našou lokalizáciou hľadám CZE/SLK. Nakoniec vyhľadávaniu zodpovedá napríklad model <code>5N20V43939</code>. Ale to som nevedel keďže som kupoval klávesnicu hneď v momente, keď ma s reklamáciou mierne povedané poslali niekam.</p>

<figure>
	<a href="img/lenovo_loffice.png"><img src="img/lenovo_loffice.png" alt="Zoznam klávesníc" /></a>
	<figcaption>Obrázok <counter></counter>: Zoznam klávesníc</figcaption>
</figure>

<p>Pozrime sa teraz na oficiálny návod na výmenu klávesnice z Lenovo Hardware Maintenance Manual.</p>

<figure>
	<a href="img/keyboard_replacement_1.png"><img src="img/keyboard_replacement_1.png" alt="Odmontovanie spodnej skrutky" /></a>
	<figcaption>Krok <counter name="manual"></counter>: Odmontovanie spodnej skrutky</figcaption>
</figure>

<figure>
	<a href="img/keyboard_replacement_2.png"><img src="img/keyboard_replacement_2.png" alt="Odstránenie tlačidiel toucpadu predraženým nástrojom za 60 € (veľmi ľahko to inak ide brnkadlom na gitaru)" /></a>
	<figcaption>Krok <counter name="manual"></counter>: Odstránenie tlačidiel toucpadu predraženým nástrojom za 60 € (veľmi ľahko to inak ide brnkadlom na gitaru)</figcaption>
</figure>

<figure>
	<a href="img/keyboard_replacement_3.png"><img src="img/keyboard_replacement_3.png" alt="Odmontovanie 2 štandardných krížových skrutiek" /></a>
	<figcaption>Krok <counter name="manual"></counter>: Odmontovanie 2 štandardných krížových skrutiek</figcaption>
</figure>

<figure>
	<a href="img/keyboard_replacement_4.png"><img src="img/keyboard_replacement_4.png" alt="Posunutie klávesnice dozadu predraženým nástrojom (alebo brnkadlom na gitaru)" /></a>
	<figcaption>Krok <counter name="manual"></counter>: Posunutie klávesnice dozadu predraženým nástrojom (alebo brnkadlom na gitaru)</figcaption>
</figure>

<figure>
	<a href="img/keyboard_replacement_5.png"><img src="img/keyboard_replacement_5.png" alt="Nadvihnutie klávesnice" /></a>
	<figcaption>Krok <counter name="manual"></counter>: Nadvihnutie klávesnice</figcaption>
</figure>

<figure>
	<a href="img/keyboard_replacement_6.png"><img src="img/keyboard_replacement_6.png" alt="Odpojenie konektorov" /></a>
	<figcaption>Krok <counter name="manual"></counter>: Odpojenie konektorov</figcaption>
</figure>

<p>Celú procedúru môžete vidieť na mojom youtube kanále.</p>

<figure>
	<a href="https://www.youtube.com/watch?v=23H7BUwtkM4" target="_blank"><img src="//img.youtube.com/vi/23H7BUwtkM4/maxresdefault.jpg" alt="Výmena klávesnice" /></a>
	<figcaption>Video <counter name="video"></counter>: Výmena klávesnice</figcaption>
</figure>

<h2>Nová externá klávesnica</h2>

<p>Zároveň som dočasne chcel používať novú externú klávesnicu. Nie som človek, ktorý kupuje veci len tak na náhodu a väčšinou si musím byť istý, že niečo skutočne chcem než si to kúpim.</p>

<p>Najskôr som si prešiel veci, ktoré mi vadia na aktuálnej externej klávesnici. V prvom rade to bol hluk. Hoci ide o membránovú klávesnicu, hluk pri písaní je pomerne veľký.</p>

<p>Ďalej mi vadilo, že klávesnica má veľké klávesy. Vlastne skoro každá klávesnica má štandardizované 19mm veľké rozostupy medzi klávesami, čo vedie k tomu, že nie som schopný normálne stláčať klávesy ako napr. Ctrl. Pre istotu som si prešiel štúdie na tému veľkosti kláves a vyzerá to tak, že <a href="https://www.researchgate.net/publication/270608087_The_Effect_of_Keyboard_Key_Spacing_on_Typing_Speed_Error_Usability_and_Biomechanics_Part_2_Vertical_Spacing">menšie klávesnice nemusia vôbec zhoršovať presnosť, či rýchlosť</a>. Takže 19mm je len typický bullshit zdedený z písacích strojov, podobne ako nepraktické rozhádzané umiestnenie kláves namiesto rovnomernej mriežky.</p>

<p>V neposlednom rade mi vadila nutnosť používať RF prijímač keďže nemá bluetooth.</p>

<p>Aké sú teda možnosti? V podstate žiadne. Pozrime sa však na niečo suboptimálne.</p>

<figure>
	<a href="img/kb.jpg"><img src="img/kb.jpg" alt="Noname klávesnica" /></a>
	<figcaption>Obrázok <counter></counter>: Noname klávesnica</figcaption>
</figure>

<p>Našiel som klávesnicu s rozostupom 18mm. Chýbajú jej niektoré klávesy. Predáva ju Číňan niekde v tramtárii na stanici. Neposiela. Značku to nemá a nie Rapoo to nie je.</p>

<p>Potom je tu napríklad Logitech MX Keys mini. Stojí asi stovku, má zbytočné podsvietenie, nevymeniteľnú baterku, žiadnu pamäť, takže si bude stále zapínať podsvietenie a nie tak úplne funkčné prepínanie FN kláves. Klávesy majú plnohodnotnú veľkosť a vraj sa na nej píše skvele. Udávaná výdrž na nabitie 10 dní je vraj skôr z ríše snov a pol roka s vypnutým podsvietením asi ťažko keď si ho sama zapína po prepnutí zo sleep režimu. Za cenu 100 € no nekúp to.</p>

<figure>
	<a href="img/mx_keys.jpg"><img src="img/mx_keys.jpg" alt="Logitech MX Keys mini" /></a>
	<figcaption>Obrázok <counter></counter>: Logitech MX Keys mini</figcaption>
</figure>

<p>Nakoniec som sa po dlhom váhaní rozhodol pre Logitech K380. Jednoducho tabletová kravina, ale s funkčným prepínaním Fn kláves, údajne 2-ročnou výdržou na 2 x AAA, 18mm rozostupom kláves a katastrofálnym tvarom kláves (kruh). Ako kompromis mi to prišlo najrozumnejšie.</p>

<p>Žiaľ váhal som s kúpou tak dlho, že keď som sa už rozhodol, že ju kúpim, tak mi z alzy dorazila o hodinu neskôr než mi pošta doručila novú náhradnú klávesnicu. Teoreticky som sa mohol naštvať a vrátiť ju nerozbalenú bez udania dôvodu, ale ja som bol aj tak príliš zvedavý, preto teraz prinášam svojich pár postrehov po niekoľkých týždňoch používania.</p>

<figure>
	<a href="img/k380_1.jpg"><img src="img/k380_1.jpg" alt="Porovnanie starej klávesnice a Logitech K380" /></a>
	<figcaption>Obrázok <counter></counter>: Porovnanie starej klávesnice a Logitech K380</figcaption>
</figure>

<figure>
	<a href="img/k380_2.jpg"><img src="img/k380_2.jpg" alt="Logitech K380" /></a>
	<figcaption>Obrázok <counter></counter>: Logitech K380</figcaption>
</figure>

<h3>Podpora Linuxu</h3>

<p>V podstate ide o štandardnú Bluetooth 3 klávesnicu. Po spárovaní sa správa ako bežná klávesnica, až na jednu nepríjemnosť - F klávesy sú dostupné len cez Fn. V podstate ide o malú nepríjemnosť, ktorá sa dá vyriešiť <a href="https://github.com/mehmetumit/k380-swap-keys">malým bash skriptom</a>. Zavolaním <code>k380-swap-keys -r</code> sa nainštaluje udev pravidlo, ktoré pri každom pripojení nastaví správny režim.</p>

<p>Inak nemám žiadne výhrady k fungovaniu pod Linuxom. Klávesnica je normálne rozpoznaná konfiguračným nástrojom <a href="https://github.com/pwr-Solaar/Solaar">Solaar</a>, ale v zásade som preň nenašiel využitie.</p>

<h3>Hardvér</h3>

<p>Klávesnica je prekvapivo ťažká. Nepôsobí prémiovým dojmom, ale zase nepôsobí ani moc lacno.</p>

<p>V klávesnici sa dajú používať nabíjateľné batérie, čo nie je úplná samozrejmosť u všetkých výrobcov.</p>

<p>Nájdeme tu napríklad hardvérový vypínač, ktorý už lacno pôsobí. Reálne ho nepoužívam, keďže klávesnica ide prakticky okamžite po vypnutí notebooku do režimu spánku.</p>

<p>S klávesnicou je možné spárovať 3 zariadenia súčasne a prepínať medzi nimi cez klávesu Fn + F1/2/3.</p>

<p>Latencia je kvôli zastaralému Bluetooth 3 na úrovni 16ms. Nie je to hodnota, ktorá by extrémne vadila, ale nie je to ani špičková odozva. Pri zapnutí sa však rozsvieti LED spárovania, ktorá má zrejme softvérovo ovládané PWM stmievanie, takže kým nezhasne má klávesnica prakticky nepoužiteľný lag s mojim nastavením opakovania kláves (<code>xset r rate 120 100</code> teda začať opakovať po 120 ms stlačení s kadenciou 100 znakov za sekundu). Zhasína asi 5s. Potom je už všetko v poriadku.</p>

<p>Klávesnica je tichá. Vážne tichá. Pri prvom teste písania som si hovoril, to vážne píšem? Ja sa nepočujem! Ok, nehlučné to nie je, ale oproti bežnej klávesnici je to príjemná a výrazná zmena.</p>

<h3>Používanie</h3>

<p>Najviac som bol zvedavý, ako sa táto klávesnica bude používať. Skúsil som teda hneď základný test na <a href="https://monkeytype.com/">monkeytype.com</a>. S novou aj starou klávesnicou som bol schopný dosiahnuť rovnakú rýchlosť 85 slov za minútu. Bez akéhokoľvek tréningu a s okrúhlymi klávesami.</p>

<p>Zároveň som sa začal učiť používať klávesy ako Ctrl normálne - teda tak, ako by sa mali používať. Najskôr som sa toho bál, keďže som sa považoval za nepreučiteľného. Jednoducho mám skúsenosti s tým, že som si pred rokom premapoval caps lock na esc a nebol som schopný naučiť sa to reálne používať. Mimochodom ako editor používam Vim, v ktorom je esc nesmierne dôležitá klávesa.</p>

<p>Čo ma vážne prekvapilo, že po pár dňoch som začal v pohode používať capslock namiesto esc a oba Ctrl viem viem stláčať úplne bez problémov. Úplne som sa zbavil presúvania rúk zo základnej polohy pri používaní klávesových skratiek. Nie, nie sú to žiadne zázračné vlastnosti klávesnice, ale možno iný tvar a rozloženie kláves mi dovolilo zbaviť sa pôvodného mentálneho bloku. Alebo len špekulujem :)</p>

<p>Po pár týždňoch mi stúpla rýchlosť písania z 85 slov na minútu na 95. Možno viac tréningu, možno menšia vzdialenosť, ktorú musia prejsť moje prsty. Neviem.</p>

<h2>Záver</h2>

<p>Nakoniec mám teda 2 plne funkčné klávesnice do svojho Thinkpadu a jednu bezdrôtovú klávesnicu, ktorú teraz používam ako primárnu a vážne ma baví písať na nej.</p>

</article>
<script src="../../../common/script.js"></script>
</body>
</html>
